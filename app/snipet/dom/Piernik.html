
<p><u>Składniki:</u></p>
<ul>
	<li>500 g miodu naturalnego np. akacjowego</li>
	<li>1,5&nbsp;szklanki cukru (lub mniej)</li>
	<li>250 g masła</li>
	<li>1 kg mąki pszennej</li>
	<li>3 jajka</li>
	<li>3 łyżeczki sody oczyszczonej</li>
	<li>125 ml mleka</li>
	<li>pół łyżeczki soli</li>
	<li>2 torebki przyprawy korzennej do piernika (40 g w torebce)*</li>
</ul>
<p>Miód, cukier i masło podgrzać stopniowo, doprowadzić do wrzenia, wymieszać do całkowitego rozpuszczenia cukru. Wystudzić.</p>
<p>Do wystudzonej masy dodać mąkę pszenną, sodę oczyszczoną rozpuszczoną w mleku, jajka, sól i przyprawę do piernika. Ciasto starannie wyrobić i przełożyć do kamionkowego, szklanego lub emaliowanego garnka. Przykryć ściereczką i odstawić w zimne miejsce (np. do lodówki) na 5 - 6 tygodni.&nbsp;</p>
<p><strong>Uwaga:</strong>&nbsp;wyrobione ciasto jest dość luźne. Po leżakowaniu w zimnie tężeje i daje się rozwałkowywać (trzeba tylko lekko podsypywać mąką).</p>
<p>Piec na 5 - 7 dni przed świetami.&nbsp;</p>
<p><strong>Pieczenie</strong></p>
<p>Ciasto podzielić na 3 równe części.</p>
<p>Przygotować 3 blachy, każda o wymiarach 39 x 26 cm. Posmarować je masłem i wyłożyć papierem do pieczenia.**</p>
<p>Każdą z części piernika rozwałkować na grubość około 0,5 cm, wyłożyć do blaszki, wyrównać.&nbsp;</p>
<p>Piec w temperaturze 170ºC (można z termoobiegiem) przez 15 - 20 minut. Piernik mocno rośnie, &nbsp;praktycznie podwaja swoją objętość. Wyjąć, wystudzić.</p>
<p>Wystudzone blaty piernikowe przełożyć podgrzanymi powidłami śliwkowymi (można je wymieszać z bakaliami), przykryć arkuszem papieru i równomiernie obciążyć; odstawić do 'skruszenia' na 3 - 4 dni w chłodne miejsce. Zazwyczaj zużywam do przełożenia 1 kg powideł śliwkowych.</p>
<p>Piernik polać czekoladą lub lukrem. Posypać posiekanymi orzechami włoskimi.</p>
<p>Długo zachowuje świeżość, wystarczy go zawinąć w papier do pieczenia lub lnianą ściereczkę, by nie wysychał.</p>
<p><u>Polewa czekoladowa (twarda):</u></p>
<ul>
	<li>100 g gorzkiej, mlecznej lub białej czekolady, posiekanej</li>
	<li>40 g masła</li>
</ul>
<p>W małym garnuszku roztopić masło. Zdjąć z palnika, dodać posiekaną czekoladę, odstawić na 2 minuty. Po tym czasie wymieszać, do roztopienia czekolady i otrzymania gładkiej polewy. Poczekać do lekkiego zgęstnienia, udekorować piernik.</p>
<p>Proporcje na polewę czekoladową należy dowolnie zwiększyć.</p>
<p><u>Polewa czekoladowa (miękka):</u></p>
<ul>
	<li>100 ml śmietany kremówki 30% lub 36%</li>
	<li>100 g gorzkiej, mlecznej lub białej czekolady, posiekanej</li>
</ul>
<p>Śmietanę kremówkę podgrzać w małym garnuszku. Zdjąć z palnika, dodać posiekaną czekoladę, odstawić na 2 minuty. Po tym czasie wymieszać, do roztopienia czekolady i otrzymania gładkiej polewy. Poczekać do lekkiego zgęstnienia, udekorować piernik. &nbsp;</p>
<p>Proporcje na polewę czekoladową należy dowolnie zwiększyć.</p>
<p><u>Polewa lukrowa:</u></p>
<ul>
	<li>1 szklanka cukru pudru</li>
	<li>2 - 3 łyżki wrzącej wody (lub soku z pomarańczy, rumu itp.)</li>
</ul>
<p>Cukier puder przełożyć do miseczki, dodać wrzątku. Utrzeć grzbietem łyżki do otrzymania gładkiej polewy lukrowej. Jeśli lukier będzie zbyt gęsty - dodać więcej wody, jeśli zbyt rzadki - więcej cukru pudru.</p>
<p>Proporcje na polewę lukrową należy dowolnie zwiększyć.</p>
<p>* Mniej, jeśli używacie&nbsp;<a href="http://www.mojewypieki.com/przepis/domowa-przyprawa-do-piernika" target="_blank">domowej przyprawy korzennej</a>&nbsp;(jest ona mocniejsza i bardziej aromatyczna).</p>
<p>** Blaty można też piec jeden po drugim, jeśli posiadacie tylko 1 blaszkę.</p>
<p>Smacznego :-).</p>